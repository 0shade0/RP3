# RP3

## Pacman
Treba implementirati poznatu igru Pacman, s nekim proširenjima u odnosu na klasičnu verziju. Korisnik treba moći odabrati izgled svog lika (Pacmana), kao i izgled duhova koji se pojavljuju. Pacmanovo kretanje se kontrolira strelicama ili tipkama W, A, S i D na tipkovnici.

Kao i u klasičnoj verziji, Pacman počinje s tri života i kreće se kroz labirint, jedući kolačiće po putu. Svaki kolačić vrijedi 10 bodova. Postoje 4 duha koja se kreću po labirintu, a Pacman ih treba izbjegavati jer u susretu s njima gubi 1 život (igra završava ako nema više života). Osim običnih kolačića, u labirintu postoje i tzv. super-kolačići. Oni vrijede 50 bodova. Osim toga, kad ih Pacman pojede, duhovi počinju bježati od Pacmana i on ih može pojesti, za dodatne bodove. Za prvog pojedenog duha, igrač dobiva 200 bodova, a za svakog sljedećeg duha kojeg pojede za vrijeme djelovanja super-kolačića, dobiva dvostruko više bodova nego za prethodnog. Kada je duh pojeden, vraća se u svoju bazu i ponovno kreće u lov na Pacmana. Na početku (na prvoj razini), efekti super-kolačića traju 7 sekundi. Kada igrač pojede sve kolačiće u labirintu, prelazi na sljedeću razinu. Svaka sljedeća razina treba biti teža, na način da duhovi postaju sve brži i djelovanje super-kolačića postaje sve kraće, dok na kraju više uopće ne djeluje.

Osim klasičnog načina igre, treba implementirati i dinamičniji Turbo način igre, u kojem se i Pacman i duhovi kreću brže, čime je malo otežano upravljanje Pacmanom, ali igra u pravilu traje kraće.

Također, treba implementirati još jedan način igre, u kojem se dodatno u igri čitavo vrijeme pojavljuje voće (koje se također kreće po labirintu) koje, kad ga Pacman pojede, ima različite posljedice u ovisnosti o vrsti voća. Kao i super-kolačići, djelovanje efekata voća je privremeno i na početku traje 7 sekundi. Različita voća imaju različite efekte: trešnje udvostručuju broj bodova koje igrač dobiva za jedenje kolačića, super-kolačića ili duhova, jagode zamrzavaju duhove tako da se ne mogu kretati i kruške ubrzavaju igrača (Pacmana). Osim ovih voća, postoje i njihove "trule verzije", koje imaju negativan efekt te ih igrač treba izbjegavati. Tako trule trešnje upola smanjuju broj bodova koje igrač dobiva, trule jagode ubrzavaju duhove, a trule kruške usporavaju igrača (Pacmana). Još postoji jedno specijalno voće koje se pojavljuje jako rijetko, zlatna jabuka, a daje igraču jedan dodatni život. Sva voća nakon 25 sekundi nestaju s ekrana, ukoliko ih igrač ne pojede ranije. Također, na svakoj višoj razini se djelovanje voća s pozitivnim efektom skraćuje.

Na početnom ekranu igre treba biti dostupan kratak opis neklasičnih načina igre, kao i efekata voća za treći način igre.
